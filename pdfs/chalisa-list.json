{
  "id": "chalisa_1",
  "title": "श्री हनुमान चालीसा",
  "category": "Chalisa",
  "language": "Hindi",
  "thumbnail": "https://res.cloudinary.com/dg2glqqs4/image/upload/v1769346839/hanuman%20chalisha.jpg",
  "content": "दोहा\n\nश्रीगुरु चरन सरोज रज, निज मनु मुकुरु सुधारि।\nबरनउँ रघुबर बिमल जसु, जो दायकु फल चारि।।\nबुद्धिहीन तनु जानिके, सुमिरौं पवन-कुमार।\nबल बुद्धि बिद्या देहु मोहिं, हरहु कलेस बिकार।।\n\nचौपाई\n\nजय हनुमान ज्ञान गुन सागर। जय कपीस तिहुँ लोक उजागर।।\nराम दूत अतुलित बल धामा। अंजनि-पुत्र पवनसुत नामा।।\nमहाबीर बिक्रम बजरंगी। कुमति निवार सुमति के संगी।।\nकंचन बरन बिराज सुबेसा। कानन कुंडल कुंचित केसा।।\n\nहाथ बज्र औ ध्वजा बिराजै। काँधे मूँज जनेऊ साजै।।\nसंकर सुवन केसरीनंदन। तेज प्रताप महा जग बन्दन।।\nविद्यावान गुनी अति चातुर। राम काज करिबे को आतुर।।\nप्रभु चरित्र सुनिबे को रसिया। राम लखन सीता मन बसिया।।\n\nसूक्ष्म रूप धरि सियहिं दिखावा। बिकट रूप धरि लंक जरावा।।\nभीम रूप धरि असुर संहारे। रामचंद्र के काज सँवारे।।\nलाय सजीवन लखन जियाये। श्रीरघुबीर हरषि उर लाये।।\nरघुपति कीन्ही बहुत बड़ाई। तुम मम प्रिय भरतहि सम भाई।।\n\nसहस बदन तुम्हरो जस गावैं। अस कहि श्रीपति कंठ लगावैं।।\nसनकादिक ब्रह्मादि मुनीसा। नारद सारद सहित अहीसा।।\nजम कुबेर दिगपाल जहाँ ते। कबि कोबिद कहि सके कहाँ ते।।\nतुम उपकार सुग्रीवहिं कीन्हा। राम मिलाय राज पद दीन्हा।।\n\nतुम्हरो मंत्र बिभीषन माना। लंकेस्वर भए सब जग जाना।।\nजुग सहस्र जोजन पर भानू। लील्यो ताहि मधुर फल जानू।।\nप्रभु मुद्रिका मेलि मुख माहीं। जलधि लाँघि गये अचरज नाहीं।।\nदुर्गम काज जगत के जेते। सुगम अनुग्रह तुम्हरे तेते।।\n\nराम दुआरे तुम रखवारे। होत न आज्ञा बिनु पैसारे।।\nसब सुख लहै तुम्हारी सरना। तुम रक्षक काहू को डर ना।।\nआपन तेज सम्हारो आपै। तीनों लोक हाँक तें काँपै।।\nभूत पिसाच निकट नहिं आवै। महाबीर जब नाम सुनावै।।\n\nनासै रोग हरै सब पीरा। जपत निरंतर हनुमत बीरा।।\nसंकट तें हनुमान छुड़ावै। मन क्रम बचन ध्यान जो लावै।।\nसब पर राम तपस्वी राजा। तिन के काज सकल तुम साजा।।\nऔर मनोरथ जो कोई लावै। सोइ अमित जीवन फल पावै।।\n\nचारों जुग परताप तुम्हारा। है परसिद्ध जगत उजियारा।।\nसाधु संत के तुम रखवारे। असुर निकंदन राम दुलारे।।\nअष्ट सिद्धि नौ निधि के दाता। अस बर दीन जानकी माता।।\nराम रसायन तुम्हरे पासा। सदा रहो रघुपति के दासा।।\n\nतुम्हरे भजन राम को भावै। जनम जनम के दुख बिसरावै।।\nअन्तकाल रघुबर पुर जाई। जहाँ जन्म हरिभक्त कहाई।।\nऔर देवता चित्त न धरई। हनुमत सेइ सर्ब सुख करई।।\nसंकट कटै मिटै सब पीरा। जो सुमिरै हनुमत बलबीरा।।\n\nजै जै जै हनुमान गोसाईं। कृपा करहु गुरुदेव की नाईं।।\nजो सत बार पाठ कर कोई। छूटहि बंदि महा सुख होई।।\nजो यह पढ़ै हनुमान चालीसा। होय सिद्धि साखी गौरीसा।।\nतुलसीदास सदा हरि चेरा। कीजै नाथ हृदय मँह डेरा।।\n\nदोहा\n\nपवन तनय संकट हरन, मंगल मूरति रूप।\nराम लखन सीता सहित, हृदय बसहु सुर भूप।।"
}
